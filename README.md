# Codi de conducta de l'APICV

Aquest document conté el que considerem un comportament ideal i és el que esperem d'aquelles persones que volen involucrar-se o participar en activitats de l'APICV.

## Consells

### Sigueu respectuosos, considerats i constructius
El desacord, que succeeix sovint, no és una excusa per a la manca d’educació o els atacs personals. Oferiu abans alternatives que negatives. Recordeu que una comunitat en què la gent se sent incòmoda no és productiva.

### Sigueu pacients i generosos
Si algú demana ajuda és perquè ho necessita. Suggeriu amablement documentació específica o més llocs apropiats per fer la consulta si escau, sense caure en respostes agressives o de l’estil «llegiu-vos el manual».

### Enteneu correctament què vol dir la gent:

* Recordeu que les decisions són sovint una elecció difícil entre pols oposats. Si no hi esteu d’acord, si us plau, expresseu-vos amb cortesia.
* Si hi ha res que us sembli indignant, comproveu que no ho heu malinterpretat. Davant del dubte, demaneu un aclariment, però no assumiu la interpretació més negativa.

### Intenteu ser concisos
Eviteu repetir allò que ja s’hagi dit. Allargar converses innecessàriament dificulta el seu seguiment. La gent pot sentir-se personalment ofesa en rebre molts missatges on es repeteix el mateix.

### Col·laboreu
La col·laboració és fonamental en els projectes basats en comunitats. Us encoratgem a treballar junts sigui dins o fora dels projectes propis cercant sinergies. La col·laboració redueix esforços redundants i millora la qualitat del nostre treball. Internament i externament, sempre hem d’estar oberts a la col·laboració.

### Respecteu les temàtiques
No envieu missatges amb temàtiques no relacionades amb l’àmbit de l’espai comunicatiu a què us adreceu. Per exemple, missatges amb ofertes comercials, continguts polítics o religiosos.

### Les males notícies com més aviat millor
Per evitar sorpreses i les presses d’última hora aviseu abans que sigui massa tard. Per exemple, si preveieu una llarga absència o una sobrecàrrega de feina. Això és especialment important en el cas dels responsables de projecte.


#### Codi de conducta basat en el [Codi de la comunitat Softcatalà](https://www.softcatala.org/com-ens-organitzem/codi-de-conducta/) sota llicència [Atribució-CompartirIgual 4.0](http://creativecommons.org/licenses/by-sa/4.0/deed.ca).
